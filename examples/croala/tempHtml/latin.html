<?xml version="1.0" encoding="UTF-8"?><div class="work">
    
    
        <div id="tei_body">
            
      	<div xmlns:tei="http://www.tei-c.org/ns/1.0" class="tei_book">
		
    <p class="tei_line"><span class="tei_lineNumber">1    </span>Post incompositae fastidia longa quietis</p>
    <p class="tei_line"><span class="tei_lineNumber">2    </span>Ingrato eripui languida membra thoro.</p>
    <p class="tei_line"><span class="tei_lineNumber">3    </span>Torvus in ore timor nocturnaque cura sedebat</p>
    <p class="tei_line"><span class="tei_lineNumber">4    </span>Turbabantque animos somnia visa meos.</p>
    <p class="tei_line"><span class="tei_lineNumber">5    </span>Hinc aram institui votum ad lustrale vocando</p>
    <p class="tei_line"><span class="tei_lineNumber">6    </span>Desuper imposita numina furva dape.</p>
    <p class="tei_line"><span class="tei_lineNumber">7    </span>Hinc thalamum novies, novies mea tempora circum</p>
    <p class="tei_line"><span class="tei_lineNumber">8    </span>Tessala cantato flumine sparsit anus.</p>
    <p class="tei_line"><span class="tei_lineNumber">9    </span>Hinc sale commistae fruges et sanguine fuso</p>
    <p class="tei_line"><span class="tei_lineNumber">10    </span>Placavit Stygium nigra capella Iovem.</p>
    <p class="tei_line"><span class="tei_lineNumber">11    </span>Hei mihi, quae vidi! Novi te ludere, Somne,</p>
    <p class="tei_line"><span class="tei_lineNumber">12    </span>Sed timet in ludo seria cautus amor.</p>
    <p class="tei_line"><span class="tei_lineNumber">13    </span>Talia si rursum properas, a lumine nostro</p>
    <p class="tei_line"><span class="tei_lineNumber">14    </span>Non modo, quin oculis sis procul ipse tuis.</p>
    <p class="tei_line"><span class="tei_lineNumber">15    </span>Quam meus a reliquis dissentit amantibus ignis,</p>
    <p class="tei_line"><span class="tei_lineNumber">16    </span>Me miserum: nostra est non bene sana Venus.</p>
    <p class="tei_line"><span class="tei_lineNumber">17    </span>Addit Amor vires aliis, mihi demit, amando</p>
    <p class="tei_line"><span class="tei_lineNumber">18    </span>Nec fera mors alios, me levis umbra movet.</p>
    <p class="tei_line"><span class="tei_lineNumber">19    </span>Fronde sub arborea, qua per lactentia serpit</p>
    <p class="tei_line"><span class="tei_lineNumber">20    </span>Gramina perspicuae mobile frigus aquae,</p>
    <p class="tei_line"><span class="tei_lineNumber">21    </span>Aura repercussos motabat candida flores,</p>
    <p class="tei_line"><span class="tei_lineNumber">22    </span>Pictaque per multam ripa sonabat avem.</p>
    <p class="tei_line"><span class="tei_lineNumber">23    </span>Hic teneros placidi lusus captare Favoni</p>
    <p class="tei_line"><span class="tei_lineNumber">24    </span>Et murmur querulae lene videbar aquae,</p>
    <p class="tei_line"><span class="tei_lineNumber">25    </span>Cum noto furtiva Dominam sub rupe latentem</p>
    <p class="tei_line"><span class="tei_lineNumber">26    </span>Innexam iuveni, nec tamen ipse fui.</p>
    <p class="tei_line"><span class="tei_lineNumber">27    </span>Heu dolet! Alterius cur das complexibus illam,</p>
    <p class="tei_line"><span class="tei_lineNumber">28    </span>Quam nostro poteras ponere, Somne, sinu?</p>
    <p class="tei_line"><span class="tei_lineNumber">29    </span>Quodque magis, fuit ille Lycas! mea perfida pestis</p>
    <p class="tei_line"><span class="tei_lineNumber">30    </span>Et coluber Dominae captus amore meae.</p>
    <p class="tei_line"><span class="tei_lineNumber">31    </span>Mitius Alciden viridi spectavit ab antro</p>
    <p class="tei_line"><span class="tei_lineNumber">32    </span>Amnis in amplexu, Deianeira, tuo,</p>
    <p class="tei_line"><span class="tei_lineNumber">33    </span>Mitius Atriden inter Briseidos ulnas</p>
    <p class="tei_line"><span class="tei_lineNumber">34    </span>Vidit ab Aemonia Pellias ira rate,</p>
    <p class="tei_line"><span class="tei_lineNumber">35    </span>Et colubri levius, levius de monte leonum</p>
    <p class="tei_line"><span class="tei_lineNumber">36    </span>Perfurit obstantes dira libido moras</p>
    <p class="tei_line"><span class="tei_lineNumber">37    </span>Quam mihi, per mestum dum talia cerno soporem,</p>
    <p class="tei_line"><span class="tei_lineNumber">38    </span>Intumuit nigro sanguine molle iecur.</p>
    <p class="tei_line"><span class="tei_lineNumber">39    </span>Interea iuvenis praedam contingere velox</p>
    <p class="tei_line"><span class="tei_lineNumber">40    </span>Instat et ardentes urget utrinque manus.</p>
    <p class="tei_line"><span class="tei_lineNumber">41    </span>Quod patet, aggreditur, perque omnia membra puellae</p>
    <p class="tei_line"><span class="tei_lineNumber">42    </span>Flammea praedaci cursitat ore Venus.</p>
    <p class="tei_line"><span class="tei_lineNumber">43    </span>Nunc instant femori, tenero nunc basia collo,</p>
    <p class="tei_line"><span class="tei_lineNumber">44    </span>Nunc referunt roseae signa relicta genae.</p>
    <p class="tei_line"><span class="tei_lineNumber">45    </span>Iamque ille extremam tandem contingere palmam</p>
    <p class="tei_line"><span class="tei_lineNumber">46    </span>Armaque devicta figere in arce cupit.</p>
    <p class="tei_line"><span class="tei_lineNumber">47    </span>Ore natat fluitatque oculis manifesta libido</p>
    <p class="tei_line"><span class="tei_lineNumber">48    </span>Et rubet in molli Cypridis ira gena.</p>
    <p class="tei_line"><span class="tei_lineNumber">49    </span>Nunc, velut in media prudens luctator arena,</p>
    <p class="tei_line"><span class="tei_lineNumber">50    </span>Insultat collo, corripit inde pedes,</p>
    <p class="tei_line"><span class="tei_lineNumber">51    </span>Nunc oculis oculos, nunc miscet labra labellis,</p>
    <p class="tei_line"><span class="tei_lineNumber">52    </span>Nunc tentat nivei candida poma sinus,</p>
    <p class="tei_line"><span class="tei_lineNumber">53    </span>Nunc petit illecebris, nunc expugnare querelis,</p>
    <p class="tei_line"><span class="tei_lineNumber">54    </span>Nunc iram simulat, nunc movet arte preces.</p>
    <p class="tei_line"><span class="tei_lineNumber">55    </span>Illa quidem pugnat, veluti si vincere nollet,</p>
    <p class="tei_line"><span class="tei_lineNumber">56    </span>Nec cito permittat, quod retinere timet.</p>
    <p class="tei_line"><span class="tei_lineNumber">57    </span>Illa quidem refugit, veluti fugiendo lacessat,</p>
    <p class="tei_line"><span class="tei_lineNumber">58    </span>Ut sapiant molli basia rapta fuga.</p>
    <p class="tei_line"><span class="tei_lineNumber">59    </span>Foemina vult vinci, sed non vult velle videri,</p>
    <p class="tei_line"><span class="tei_lineNumber">60    </span>Et vir plus frontis, foemina fraudis habet.</p>
    <p class="tei_line"><span class="tei_lineNumber">61    </span>Hei mihi, non morsus, non saevos expedit ungues,</p>
    <p class="tei_line"><span class="tei_lineNumber">62    </span>Nec simul ultores invocat illa deos.</p>
    <p class="tei_line"><span class="tei_lineNumber">63    </span>Non velut Ismario Philomela oppressa tyranno</p>
    <p class="tei_line"><span class="tei_lineNumber">64    </span>Eiulat abiectis torva per ora comis,</p>
    <p class="tei_line"><span class="tei_lineNumber">65    </span>Sed pugnat, placito quondam ut pugnabat amori</p>
    <p class="tei_line"><span class="tei_lineNumber">66    </span>Callida Dardanias ante Lacena rates.</p>
    <p class="tei_line"><span class="tei_lineNumber">67    </span>Omnia cernebam, dumque omnia cerno, parabam</p>
    <p class="tei_line"><span class="tei_lineNumber">68    </span>Omnia, quae subitus scit properare dolor.</p>
    <p class="tei_line"><span class="tei_lineNumber">69    </span>Busirin ultra saevumque Cyclopa ruebat</p>
    <p class="tei_line"><span class="tei_lineNumber">70    </span>Tendere sanguineas ultio nostra manus.</p>
    <p class="tei_line"><span class="tei_lineNumber">71    </span>Nempe ter ingratos pugnavi solvere lusus</p>
    <p class="tei_line"><span class="tei_lineNumber">72    </span>Et gemina Furiis caede litare meis,</p>
    <p class="tei_line"><span class="tei_lineNumber">73    </span>Surgere ter volui, sed surexisse volentem</p>
    <p class="tei_line"><span class="tei_lineNumber">74    </span>Nolebant rigidi ferre per arva pedes.</p>
    <p class="tei_line"><span class="tei_lineNumber">75    </span>Pallia dum iacto, dum corpora vibro per aestum,</p>
    <p class="tei_line"><span class="tei_lineNumber">76    </span>Et toto fluitant brachia nostra thoro,</p>
    <p class="tei_line"><span class="tei_lineNumber">77    </span>Aufugit excussus turbato somnus ab ore,</p>
    <p class="tei_line"><span class="tei_lineNumber">78    </span>Namque incompositos non amat ille deus.</p>
    <p class="tei_line"><span class="tei_lineNumber">79    </span>O, quem Sidonias iussit mugire per herbas</p>
    <p class="tei_line"><span class="tei_lineNumber">80    </span>Altior orbe suo, se quoque maior Amor,</p>
    <p class="tei_line"><span class="tei_lineNumber">81    </span>O vindex superum, cui rerum in fronte sedenti</p>
    <p class="tei_line"><span class="tei_lineNumber">82    </span>Pendent a domina subdita fata manu,</p>
    <p class="tei_line"><span class="tei_lineNumber">83    </span>Omnia, quae falso vidi, bone Iuppiter, in me</p>
    <p class="tei_line"><span class="tei_lineNumber">84    </span>O queat attanitus cernere vera Lycas!</p>

		</div>
      
        </div>
    
</div>